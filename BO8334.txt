 གཏམ་འཁྱལ།
      སོ་ཁི་རེ་ཊེ་ས་ནི་གནའ་བོའི་གྷི་རིག་གི་རྣམ་དཔྱོད་ཀྱི་ཐོག་ནས་བླ་ན་མེད་པའི་སྙན་གྲགས་ཅན་ཞིག་ཡིན། ཉི་མ་གཅིག་ལ། མི་ཞིག་རླབས་ཆེན་གྱི་ལྟ་གྲུབ་སྨྲ་པ་ཁོང་གི་མདུན་ལ་སླེབས་ཏེ་བཤད་རྒྱུར། “ངས་ཁྱེད་རང་གི་གྲོགས་པོའི་སྐོར་ཞིག་གོ་ཡོད། ཁྱེད་ཀྱིས་ཤེས་ཡོད་དམ།” ཟེར། ཅུང་ཙམ་རྗེས་ལ། སོ་ཁི་རེ་ཊེ་ས་ཡིས། “དེ་ཁྱོད་ཀྱིས་ང་ལ་མ་བཤད་གོང་དུ། ངས་འཚག་གསུམ་གྱིས་ཞིབ་བཤེར་ཞིག་བྱེེད་འདོད་བྱུང་།” “འཚག་གསུམ།” “རེད་་་” སོ་ཁི་རེ་ཊིས་མུ་མཐུད་དུ་བཤད་རྒྱུར། “མི་གཞན་པ་ཞིག་གི་སྐོར་མི་སུ་ལའང་མ་བཤད་གོང་དུ། ཁྱོད་ཀྱིས་གང་བཤད་རྒྱུ་དེར་འཚག་གི་ཞིབ་བཤེར་བྱ་རྒྱུའི་དུས་ཚོད་ཅིག་བཏོན་ན་ཡག། ངས་དེ་ལ་འཚག་གསུམ་གྱི་ཞིབ་བཤེར་ཟེར་གྱི་ཡོད།”  
      ཁོང་གིས་མུ་མཐུད་དུ་བཤད་རྒྱུར། “དང་པོ་ལ་བདེན་དོན་གྱི་འཚག་ཟེར། ཁྱོད་ཀྱིས་ང་ལ་བཤད་འདོད་པ་དེ་བདེན་པ་ཡིན་མིན་བརྩད་གཅོད་བྱས་ཡོད་དམ།”  “མེད། ངས་གོ་བ་ཙམ་ཡིན།”  “ཧ་ཅང་ཡག་པོ་རེད། དེས་ན་ཁྱོད་ཀྱིས་གནས་ཚུལ་དེ་བདེན་པ་ཡིན་མིན་ཤེས་ཀྱི་མེད་པ་རེད། ད་འཚག་གཉིས་པར་མུ་མཐུད་དུ་བལྟ། འདི་ལ་ལེགས་པའི་འཚག་ཟེར། ཁྱོད་ཀྱིས་ང་ལ་བཤད་འདོད་པའི་ངའི་གྲོགས་པོའི་སྐོར་དེ་གནས་ཚུལ་ལེགས་པ་ཞིག་རེད་དམ།”  “འོ་་་ མ་རེད། དེ་ལས་ལྡོག་པ་ཞིག་རེད།”  “དེས་ན་ཁྱོད་ཀྱིས་བདེན་པ་ཞིག་ཡིན་མིན་མི་ཤེས་བཞིན་དུ་ང་ལ་གྲོགས་པོའི་སྐོར་གྱི་གནས་ཚུལ་མི་ལེགས་པ་ཞིག་བཤད་འདོད་པ་རེད། ད་དུང་གཅིག་བྱས་ན་འཚག་གསུམ་པའི་ཞིབ་བཤེར་ནས་ཁྱོད་ཐར་སྲིད་ཀྱི་རེད། འདི་ལ་ཕན་ཐོགས་ཀྱི་འཚག་ཟེར། ཁྱོད་ཀྱིས་ངའི་གྲོགས་པོའི་སྐོར་བཤད་འདོད་པ་དེ་ངས་ཤེས་ན་ང་ལ་ཕན་ཐོགས་ཡོོད་པ་ཞིག་རེད་དམ།”  “དེ་འདྲ་ཅི་ཡང་མ་རེད།” 
      སོ་ཁི་རེ་ཊི་ས་ཡིས་མཐའ་སྡོམ་གནང་བ། “ཁྱོད་ཀྱིས་བདེན་མིན་མི་ཤེས་ལ། ལེགས་པོ་མིན་པ། ཕན་ཐོགས་ཀྱང་མེད་པ་ཞིག་ང་ལ་བཤད་རྩིས་ཡོད་པ་རེད། དེ་འདྲ་ཞིག་ཡིན་ན། དེ་ཁྱོད་ཀྱིས་ང་ལ་ཅིའི་ཕྱིར་བཤད་འདོད་པ་ཡིན། གཏམ་འཆལ་ཟེར་བ་ནི་ཡག་པོ་ཞིག་མ་རེད། ཐོག་དང་པོར་སྐྱིད་པོ་དང་སྤྲོ་བ་སྟེར་བྱེད་ལྟ་བུར་སྣང་ནའང་། ཐ་མར་དེས་ང་ཚོའི་སྙིང་ལ་ཟུག་ངུ་གཏོང་ལ་དུག་ཀྱང་འདེབས་ཀྱི་རེད།” ཅེས་གསུངས། 